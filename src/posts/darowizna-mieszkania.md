---
path: '/darowizna-mieszkania'
date: '2022-12-10'
title: 'Darowizna mieszkania - dokumenty'
subtitle: 'Dokumenty'
---

Umowa darowizny lokalu stanowiącego odrębną nieruchomość lub spółdzielczego własnościowego prawa do lokalu najczęściej określana jest potocznie jako przepisanie mieszkania, darowizna mieszkania lub notarialne przekazanie mieszkania.

Aby wiedzieć jak odpowiednio przygotować się do takiej czynności przede wszystkim należy ustalić czy „mieszkanie” to lokal stanowiący odrębną nieruchomość, czy też spółdzielcze własnościowe prawo do lokalu.

W codziennym życiu różnica ta może być praktycznie niedostrzegalna i wydawać się całkowicie pozbawiona znaczenia. Jednak dla osoby dokonującej darowizny i osoby ją przyjmującej jest ona kluczowa, gdyż to od niej zależy jakie dokumenty będą konieczne przy zawarciu umowy.

Zwykle najprostszym sposobem na precyzyjne określenie przedmiotu jest okazanie notariuszowi dokumentu obejmującego podstawę nabycia „mieszkania” przez osobę, która ma zamiar dokonać darowizny – najczęściej jest to wypis aktu notarialnego, prawomocne postanowienie sądu, wypis aktu poświadczenia dziedziczenia lub przydział lokalu.

Gdy mamy do czynienia z lokalem stanowiącym odrębną nieruchomość do przygotowania aktu notarialnego obejmującego umowę darowizny zawsze konieczne jest:

- podanie numeru księgi wieczystej prowadzonej dla lokalu (wystarczy podanie samego numeru - nie ma konieczności przedstawiania odpisu księgi wieczystej),
- przedstawienie dokumentu obejmującego podstawę nabycia lokalu (najczęściej jest to wypis aktu notarialnego, prawomocne postanowienie sądu lub wypis aktu poświadczenia dziedziczenia),
- podanie danych osobowych stron umowy (imię, drugie imię, nazwisko, miejsce zamieszkania, numer dowodu osobistego, data ważności dowodu osobistego, PESEL).

Gdy mamy do czynienia ze spółdzielczym własnościowym prawem do lokalu do przygotowania aktu notarialnego obejmującego umowę darowizny zawsze konieczne jest:

- przedstawienie aktualnego zaświadczenia wydanego przez zarząd odpowiedniej spółdzielni, w treści którego wskazana jest osoba, której przysługuje spółdzielcze własnościowe prawo do lokalu, a także numer księgi wieczystej prowadzonej dla tego prawa, jeżeli taka księga istnieje,
- przedstawienie dokumentu obejmującego podstawę nabycia lokalu (najczęściej jest to wypis aktu notarialnego, prawomocne postanowienie sądu, wypis aktu poświadczenia dziedziczenia lub przydział lokalu),
- podanie danych osobowych stron umowy (imię, drugie imię, nazwisko, miejsce zamieszkania, numer dowodu osobistego, data ważności dowodu osobistego, PESEL).

Są to dokumenty potrzebne zawsze, niezależnie od sytuacji, przy czym po ich analizie i po rozmowie z zainteresowanymi może okazać się, że potrzebne będą jeszcze inne dokumenty. W zależności od sytuacji może to być przykładowo:

- odpis aktu stanu cywilnego (urodzenia, małżeństwa lub zgonu),
- oświadczenie banku wyrażające zgodę na wykreślenie hipoteki z księgi wieczystej,
- zaświadczenie z urzędu skarbowego wydane w trybie art. 19 ust. 6 ustawy o podatku od spadków i darowizn,
- wypis z kartoteki lokali,
- wypis aktu notarialnego obejmującego pełnomocnictwo,
- umowa przedwstępna.

Jeżeli strony umowy tego sobie życzą, można przedstawić także inne dokumenty, na przykład zaświadczenie o ilości zameldowanych osób oraz zaświadczenie o niezaleganiu z opłatami eksploatacyjnymi związanymi z „mieszkaniem”.
